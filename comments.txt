三日入厨下，洗手作羹汤。未谙姑食性，先遣小姑尝。——唐代·王建《新嫁娘词》
红豆生南国，春来发几枝。愿君多采撷，此物最相思。——唐代·王维《相思》
空山不见人，但闻人语响。返景入深林，复照青苔上。——唐代·王维《鹿柴》
绿蚁新醅酒，红泥小火炉。晚来天欲雪，能饮一杯无？——唐代·白居易《问刘十九》
独坐幽篁里，弹琴复长啸。深林人不知，明月来相照。——唐代·王维《竹里馆》
山中相送罢，日暮掩柴扉。春草明年绿，王孙归不归？(明年 一作：年年)——唐代·王维《送别》
北斗七星高，哥舒夜带刀。至今窥牧马，不敢过临洮。——唐代·西鄙人《哥舒歌》
美人卷珠帘，深坐蹙蛾眉。但见泪痕湿，不知心恨谁。——唐代·李白《怨情》
岭外音书断，经冬复历春。近乡情更怯，不敢问来人。——唐代·宋之问《渡汉江》
鸣筝金粟柱，素手玉房前。欲得周郎顾，时时误拂弦。——唐代·李端《听筝》
向晚意不适，驱车登古原。夕阳无限好，只是近黄昏。——唐代·李商隐《登乐游原》
洞房昨夜停红烛，待晓堂前拜舅姑。 妆罢低声问夫婿，画眉深浅入时无。——唐代·朱庆馀《近试上张籍水部》
独在异乡为异客，每逢佳节倍思亲。遥知兄弟登高处，遍插茱萸少一人。——唐代·王维《九月九日忆山东兄弟》
葡萄美酒夜光杯，欲饮琵琶马上催。醉卧沙场君莫笑，古来征战几人回？——唐代·王翰《凉州词》
泪湿罗巾梦不成，夜深前殿按歌声。 红颜未老恩先断，斜倚薰笼坐到明。——唐代·白居易《后宫词》
昨夜风开露井桃，未央前殿月轮高。 平阳歌舞新承宠，帘外春寒赐锦袍。——唐代·王昌龄《春宫曲》
闺中少妇不知愁，春日凝妆上翠楼。忽见陌头杨柳色，悔教夫婿觅封侯。——唐代·王昌龄《闺怨》
寒雨连江夜入吴，平明送客楚山孤。洛阳亲友如相问，一片冰心在玉壶。——唐代·王昌龄《芙蓉楼送辛渐》
平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程？长亭更短亭。(更短亭 一作：连短亭)——唐代·李白《菩萨蛮·平林漠漠烟如织》
秋风清，秋月明，落叶聚还散，寒鸦栖复惊。相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。(后三句存疑)——唐代·李白《三五七言》
箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳古道音尘绝。音尘绝，西风残照，汉家陵阙。——唐代·李白(存疑)《忆秦娥·箫声咽》
西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。——唐代·张志和《渔歌子·西塞山前白鹭飞》
团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。——唐代·王建《宫中调笑·团扇》
边草，边草，边草尽来兵老。山南山北雪晴，千里万里月明。明月，明月，胡笳一声愁绝。——唐代·戴叔伦《调笑令·边草》
山桃红花满上头，蜀江春水拍山流。花红易衰似郎意，水流无限似侬愁。——唐代·刘禹锡《竹枝词·山桃红花满上头》
斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。——唐代·刘禹锡《潇湘神·斑竹枝》
江南好，风景旧曾谙。日出江花红胜火，春来江水绿如蓝。能不忆江南？——唐代·白居易《忆江南》
花非花，雾非雾。夜半来，天明去。来如春梦几多时？去似朝云无觅处。——唐代·白居易《花非花》
汴水流，泗水流，流到瓜州古渡头。吴山点点愁。思悠悠，恨悠悠，恨到归时方始休。月明人倚楼。——唐代·白居易《长相思·汴水流》
江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游？江南忆，其次忆吴宫。吴酒一杯春竹叶，吴娃双舞醉芙蓉。早晚复相逢？——唐代·白居易《忆江南词三首》
清晨帘幕卷轻霜，呵手试梅妆。都缘自有离恨，故画作远山长。思往事，惜流芳，易成伤。拟歌先敛，欲笑还颦，最断人肠。——宋代·欧阳修《诉衷情·眉意》
候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 寸寸柔肠，盈盈粉泪。楼高莫近危阑倚。平芜尽处是春山，行人更在春山外。——宋代·欧阳修《踏莎行·候馆梅残》
去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。(湿 一作：满)——宋代·欧阳修《生查子·元夕》
庭院深深深几许，杨柳堆烟，帘幕无重数。玉勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。——宋代·欧阳修 / 冯延巳《蝶恋花·庭院深深深几许》
花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。——宋代·欧阳修《渔家傲·花底忽闻敲两桨》
近日门前溪水涨。郎船几度偷相访。船小难开红斗帐。无计向。合欢影里空惆怅。愿妾身为红菡萏。年年生在秋江上。重愿郎为花底浪。无隔障。随风逐雨长来往。——宋代·欧阳修《渔家傲·近日门前溪水涨》
水是眼波横，山是眉峰聚。欲问行人去那边？眉眼盈盈处。才始送春归，又送君归去。若到江南赶上春，千万和春住。——宋代·王观《卜算子·送鲍浩然之浙东》
梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小蘋初见，两重心字罗衣。琵琶弦上说相思。当时明月在，曾照彩云归。(蘋 通：苹)——宋代·晏几道《临江仙·梦后楼台高锁》
醉别西楼醒不记。春梦秋云，聚散真容易。斜月半窗还少睡。画屏闲展吴山翠。 衣上酒痕诗里字。点点行行，总是凄凉意。红烛自怜无好计。夜寒空替人垂泪。——宋代·晏几道《蝶恋花·醉别西楼醒不记》
彩袖殷勤捧玉钟。当年拚却醉颜红。舞低杨柳楼心月，歌尽桃花扇底风。从别后，忆相逢。几回魂梦与君同。今宵剩把银釭照，犹恐相逢是梦中。——宋代·晏几道《鹧鸪天·彩袖殷勤捧玉钟》